[title]
Prin multe țări frumoase în viață am trecut

[sequence]
v1,v2,v3,v4,v5,v6

[v1]
Prin multe țări frumoase 
În viață am trecut
Și-atâtea văi și dealuri 
Frumoase am văzut,

Dar nici un deal din lume 
Nu m-a atras așa
/: Ca dealul, ce, pe nume 
Se cheamă Golgota.:/

[v2]
Acesta nu se-nalță 
Cu vârful pân’ la nori,
Pe culmea lui, zăpada 
Nu cerne albe flori,

Dar nici pe-un deal din lume 
/: Nu m-am simțit așa
De Dumnezeu aproape, 
Ca sus pe Golgota. :/

[v3]
Nu-s brazi înalți acolo, 
Nici iarbă verde jos,
Dar este, sus pe munte, 
Un lucru prețios.

E crucea răstignirii 
/: Și jertfa de pe ea,
Ne-a dăruit viața - 
Aceasta-i Golgota. :/

[v4]
Acolo nu-s izvoare de apă, 
Cât privești,
Nici râuri curgătoare 
De ape pământești,

Dar iese de sub cruce 
/: Izvorul minunat
Ce tot păcatul lumii 
L-a șters și l-a spălat. :/

[v5]
De-acolo și tâlharul 
Se-ntoarce credincios
Și mântuit se-ntoarce 
Căitul păcătos.

Acolo-L vezi pe Domnul
/: Când plângi sub crucea Sa.
Acolo-i har și pace, 
Aceasta-i Golgota. :/

[v6]
Tu, omule, ce-n lume 
Suspini nemângâiat,
Înalță-te spre locul 
Acela minunat!

Acolo, mântuirea 
/: Și pacea vei afla,
Acolo-i fericirea - 
Aceasta-i Golgota! :/
