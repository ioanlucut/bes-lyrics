[title]
Nu, nu suntem un vis și-o întâmplare

[sequence]
1,2,3,4,5,6

[1]
Nu, nu suntem un vis și-o întâmplare,
Un lut de sine însuși frământat,
/: Căci ne-a zidit o forță creatoare,
O-nțelepciune fără de hotare,
Există Dumnezeu,
Există Dumnezeu cu-adevărat! :/

[2]
Nu, nu suntem jivine-ntunecate,
Gonite de un bici ne-nduplecat,
/: Căci noi avem un duh și-o libertate
Și-o inimă ce pentru ceruri bate.
Există Dumnezeu,
Există Dumnezeu cu-adevărat !:/

[3]
N-ar fi simțit în veci de veci țărâna
Surâsul unui crin imaculat,
/: De n-ar fi-ntins Atotstăpânul mâna
Să umple-n noi de simțământ fântâna.
Există Dumnezeu,
Există Dumnezeu cu-adevărat! :/

[4]
Avem cu noi Scriptura, ca dovadă,
Avem minuni și semne ne-ncetat.
/: Și cine vrea pe Dumnezeu să-L vadă,
Să stea în fața Lui pe baricadă!
Există Dumnezeu,
Există Dumnezeu cu-adevărat! :/

[5]
Nu-i calea noastră veșnic însorită,
Nu-i viața totdeauna un palat,
/: Dar o trăim, căci merită trăită,
Când peste lumea asta mărginită,
Există Dumnezeu,
Există Dumnezeu cu-adevărat! :/

[6]
Nu, nu suntem neant! Ce fericire!
Supremul adevăr s-a revelat.
/: Isus e-n noi lumină și iubire,
Iar moartea-i doar un zbor spre nemurire,
Există Dumnezeu,
Există Dumnezeu, ce minunat! :/