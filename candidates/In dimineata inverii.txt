[title] 
În dimineața Învierii

[sequence]
1,2,3,4,5,6,7,8,9,10,11,12

[1]
L-am întâlnit pe Domnul meu
În gând, în dimineaţa Învierii
Şi timpul petrecut cu El
Nicicând nu îl voi da uitării.

[2]
Simţeam în jur o blândă adiere,
Măreţul soare era răsărit,
Se auzea un tril de păsărele
Şi L-am văzut şi-am fost înmărmurit.

[3]
Venea cu paşi domoli spre mine
Făcându-mi semn să merg şi eu
Şi m-am apropiat de Dânsul
Şi am ştiut că-I Fiu de Dumnezeu.

[4]
Privirea-I dulce, penetrantă,
M-a cucerit şi m-a asigurat
Că n-a fost în zadar crucificarea
Nici sângele divin vărsat.

[5]
M-a mângâiat duios pe frunte
Şi mi-a zâmbit, apoi mi-a zis:
„Doar cine crede-n Înviere
Va fi cu Mine-n Paradis.”

[6]
Când am văzut în palme semne
Am tresărit, m-am întristat,
Și-al meu păcat sporise chinul
Când cuie-n palme I-au intrat.

[7]
Mă aşteptam să-mi dea reproş,
Dar nu mi-a dat! Ci mi-a şoptit
Că planul conceput de Tatăl
Cerea să fie răstignit.

[8]
Şi-am înţeles atunci mai bine
De ce un bob de grâu sădit,
Prin moarte lentă va produce
Un rod de hrană – însutit.

[9]
Apoi s-a dus. Erau şi alţii
Ce aşteptau să fie-atinşi
De-a Lui privire dulce, caldă,
Să poat-apoi fi neînvinşi.

[10]
Da! L-am văzut lângă mormântul
Unde fusese îngropat 
Şi port cu mine mărturia:
„Hristos din morţi a înviat!”

[11]
Nicicând nu voi uita-ntâlnirea
Ce am avut-o, doar în gând,
În dimineaţa Învierii
Cu Cel ce mi-e Păstorul blând.

[12]
Şi pot să spun: e viu în mine,
Mi-e Prieten şi mi-e Împărat,
Doar pulbere-n neant aş fi
Dacă din morţi n-ar fi-nviat.
