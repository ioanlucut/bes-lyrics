[title]
Toată natura (Otto Pascal)

[sequence]
1,c,2,c

[1]
Ziua se-aprinde fără cuvinte,
Îngână un cântec scăldat în culori,
Blânde petale zâmbesc înspre soare,
Stropii de rouă dansează ușor.
Vântul cutreieră zarea cântând,
Mii de povești ascultând.
Ce frumos e al zilei început!

[chorus]
Toată natura-și așterne cununa în fața Tronului Tău,
Cerul Te-alintă, pământul Îți cântă: „Ești cel mai minunat!”
Triluri alese, bogate miresme, culorile pline de farmec,
Orice sclipire e pentru Tine, singurul Creator,
În veci!

[2]
Ziua se stinge, liniștea-nvinge,
Dar cântul rămâne scăldat în culori,
Visele-și caută cărări printre stele,
Luna privește sfios printre nori.
Pacea coboară în trupul trudit,
Timpul deloc nu-i grăbit,
Ce frumos e al zilei asfințit!