[title]
Nădejdea mea e Dumnezeu
[sequence]
1,2,3,4,5,6
[1]
Nădejdea mea e Dumnezeu,
Puterea Lui e mare!
/: Prin dragoste și harul Său,
Nădăjduiesc și cânt mereu,
Căci a salvat sufletul meu,
Din veșnica pierzare. :/
[2]
O licărire-n infinit
E viața mea întreagă,
/: Dar pentru mine S-a jertfit
Isus din cer, m-a mântuit,
Și-o viață fără de sfârșit
De veșnicii mă leagă. :/
[3]
Țărână trecătoare sunt,
Dar cred în nemurire
/: Căci Duhul Celui veșnic Sfânt
Îmi dă putere și avânt,
Să pot pleca de pe pământ,
Dincolo-n strălucire. :/
[4]
Sunt călător spre țara mea,
Cu Domnul am izbândă
/: Mi-e călăuză dreapta Sa
O, Doamne, Tu nu vei lăsa
Nicicând să cadă-n lupta grea
Ființa mea plăpândă. :/
[5]
În glas de ciocârlii, duios,
Și-n vuietul de ape,
/: În flori şi-n tot ce-i mai frumos,
În cei răscumpărați de jos,
Iubirea sfânt-a lui Hristos
O simt tot mai aproape. :/
[6]
Eu am aflat în Creator
Și pacea și menirea.
/: Stăpân, al lumii ziditor,
Tu mi-ai dat lacrima de dor
Să Te iubesc, să mă-nfior
Și să-Ți aștept venirea. :/