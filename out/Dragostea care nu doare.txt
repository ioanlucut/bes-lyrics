[title] Dragostea care nu doare
[sequence] 1,2,3,4,5,6
[1]
Dragostea care nu doare
N-are roadă numai floare
N-are lacrimi, ci-nșelare
N-are viață - numai pare.

[2]
Dragostea care nu plânge
Nu se-aprinde, ci se stinge,
Nu se-nalță, ci coboară,
Nu învie, ci omoară!

[3]
Dragostea ce nu-i fierbinte
Nu te crede, ci te minte,
Nu e-n soare, ci e-n ceață,
Nu-ncălzește, ci îngheață.

[4]
/: Dragostea ce nu-i curată
Nu trezește, ci îmbată,
Nu rămâne, ci trădează,
Nu-nălbește, ci-ntinează. :/

[5]
Numai Dragostea Divină
Nu te arde, ci te-alină,
Nu te lasă, ci te ține
Orice trece și-orice vine.

[6]
Numai dragostea frumoasă
Legământul nu și-l lasă
Și cununa nu-și desparte
Nici în viață, nici în moarte!