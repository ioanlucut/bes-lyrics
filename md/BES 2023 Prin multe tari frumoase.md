[title] Prin multe tari frumoase
[sequence] 1,2,3,4,5,6
[1]
Prin multe țări frumoase în viață am trecut
Și-atâtea văi și dealuri frumoase am văzut
Dar nici un deal din lume nu m-a atras așa
Ca dealul ce pe nume  se cheamă Golgota.
[2]
Acesta nu se-nalță cu vârful pân' la nori
Pe culmea lui, zăpada nu cerne albe flori
Dar nici pe-un deal din lume nu m-am simțit așa
De Dumnezeu aproape ca sus pe Golgota.
[3]
Nu-s brazi înalți acolo, nici iarbă verde jos,
Dar este, sus pe munte, un lucru preţios
E crucea răstignirii și jertfa de pe ea
Ne-a dăruit viața - aceasta-i Golgota.
[4]
Acolo nu-s izvoare de apă, cât privești
Nici râuri curgătoare de ape pământești,
Dar iese de sub cruce izvorul minunat
Ce tot păcatul lumii l-a şters și l-a spălat.
[5]
De-acolo și tâlharul se-ntoarce credincios
Și mântuit se-ntoarce căitul păcătos.
Acolo-L vezi pe Domnul
Când plângi sub crucea Sa
Acolo-i har și pace, aceasta-i Golgota.
[6]
Tu, omule, ce-n lume suspini nemângâiat
Înalță-te spre locul acela minunat
Acolo, mântuirea și pacea vei afla
Acolo-i fericirea - aceasta-i Golgota!

